# ระเบียบกระทรวงการคลัง 

ว่าด้วยเงินเพิ่มสำหรับตำแหน่งที่มีเหตุพิเศษ ตำแหน่งด้านพัสดุ
(ฉบับที่ ๒) พ.ศ. ๒๕๖๗
โดยที่เป็นการสมควรแก้ไขเพิ่มเติมระเบียบกระทรวงการคลังว่าด้วยเงินเพิ่มสำหรับตำแหน่ง ที่มีเหตุพิเศษ ตำแหน่งด้านพัสดุ พ.ศ. ๒๕๖๒ เพื่อกำหนดหลักเกณฑ์ วิธีการ เงื่อนไข และแนวทางปฏิบัติ เกี่ยวกับการพิจารณาในการได้รับเงินเพิ่มให้มีความเหมาะสม

อาศัยอำนาจตามความในมาตรา ๔๙ วรรคสอง (๑) แห่งพระราชบัญญัติการจัดซื้อจัดจ้าง และการบริหารพัสดุภาครัฐ พ.ศ. ๒๕๖๐ รัฐมนตรีว่าการกระทรวงการคลัง จึงออกระเบียบไว้ ดังต่อไปนี้

ข้อ ๑ ระเบียบนี้เรียกว่า "ระเบียบกระทรวงการคลังว่าด้วยเงินเพิ่มสำหรับตำแหน่งที่มีเหตุพิเศษ ตำแหน่งด้านพัสดุ (ฉบับที่ ๒) พ.ศ. ๒๕๖๗"

ข้อ ๒ ระเบียบนี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป ข้อ ๓ ให้ยกเลิกความในข้อ ๖ แห่งระเบียบกระทรวงการคลังว่าด้วยเงินเพิ่มสำหรับ ตำแหน่งที่มีเหตุพิเศษ ตำแหน่งด้านพัสดุ พ.ศ. ๒๕๖๒ และให้ใช้ความต่อไปนี้แทน
"ข้อ ๖ การจ่ายเงินเพิ่มให้กับข้าราชการตามระเบียบนี้ ให้จ่ายได้ตั้งแต่วันที่ข้าราชการดังกล่าว มีคุณสมบัติครบถ้วนตามข้อ ๕ ที่จะมีสิทธิได้รับเงินเพิ่มและไม่ก่อนวันที่ระเบียบนี้มีผลใช้บังคับ

กรณีข้าราชการระดับปฏิบัติการหรือปฏิบัติงาน ที่สอบผ่านหลักสูตรระดับกลาง หรือข้าราชการ ระดับชำนาญการหรือชำนาญงาน ที่สอบผ่านหลักสูตรระดับสูง ให้ได้รับเงินเพิ่มในอัตราเติมต่อไป จนกว่าจะได้รับการเลื่อนระดับของตำแหน่งที่สูงขึ้นแล้ว ให้จ่ายเงินเพิ่มในระดับของตำแหน่งที่เลื่อน ตามอัตราที่กำหนดในบัญชีท้ายระเบียบนี้ ทั้งนี้ การเลื่อนขั้นหรือระดับของตำแหน่งให้ถือตามคำสั่ง เลื่อนขั้นหรือระดับของตำแหน่งมีผลบังคับ ตามที่ระบุในคำสั่งของผู้มีอำนาจสั่งบรรจุและแต่งตั้ง"

ข้อ ๔ ให้เพิ่มความต่อไปนี้เป็นข้อ ๑๐/๑ แห่งระเบียบกระทรวงการคลังว่าด้วยเงินเพิ่ม สำหรับตำแหน่งที่มีเหตุพิเศษ ตำแหน่งด้านพัสดุ พ.ศ. ๒๕๖๒
"ข้อ ๑๐/๑ กรณีที่ไม่สามารถปฏิบัติตามระเบียบนี้ได้ ให้ขอทำความตกลงกับกระทรวงการคลัง เป็นรายกรณีไป"